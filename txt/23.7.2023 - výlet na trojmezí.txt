V tento den jsme se rozhodli s mým dobrým kamarádem Matějem vyrazit na výlet do Polska. Do Polska jezdíme často, jelikož asi před dvěma lety jsme byly ubytovaní na chatě s mými rodiči u polských hranic a extrémně si to užili. Ještě dopoledne jsme nevěděli, kam přesně pojedeme. Kolem oběda jsem s Matějem jel nakoupit a při té příležitosti jsme se dohodnuli, že pojedeme na trojmezí Polska, Německa a České republiky.
Vyrazili jsme až kolem páté. Nejprve jsme se zastavili v Hořicích, abychom se podívali na místní garáž. Z této garáže totiž v roce 2008 skočil podnapilý mladík zvaný Svarta, zatímco ho jeho kamarádi natáčeli. Tento snímek se stal velmi populárním na internetu a na dané garáži, ze které se stalo putovní místo generace internetu, dokonce visí malinká památní deska.
Další zastávka byla na hradě Trosky. Při příjezdu na parkoviště pod hradem se mi odemknula vzpomínka z dětství. Jako malý jsem z přesně tohoto parkoviště byl nucen vylézt nahoru, kde už bylo zavřeno, což mě rozbrečelo. Tentokrát po spousta letech se osud opakoval. Akorát jsem tedy nebrečel.
Naše další zastávka byla v Liberci. Ten mě překvapil svou rozmanitostí. Člověk nejdříve kráčí kolem obchodního centra krásně vydlážděnou plochou. Za minutu prochází ulicí páchnoucí močí, kde každá zeď září barvami sprejů a kde dva obyvatelé z národnostní menšiny bez triček kouří cígo. Nicméně za další minutu se člověk vyskytne u Liberecké půvabné radnice.
Poté jsme vrazili na trojmezí. Po cestě si Matěj uvědomil, že nevzal stan, takže jsme museli spát v autě. Zaparkovali jsme na polské straně. Celkem mě fascinovalo, že člověk se dostane z Polska do Čech po kraťoučkém dřevěném mostě.
Jelikož bylo teprve kolem deváté, rozhodli jsme se dojít do nedaleké Žitavy pro pivo a něco k večeři. V Žitavě jsme našli otevřenou prodejnu kebabů, která zavírala až v jedenáct a my se rozhodnuli se podívat po něčem levnějším, tak jsme vyrazili na náměstí. Tam jsme potkali staršího pána venčícího psa, kterého jsme se pokusili zeptat, kde je obchod. Jenže jsme neuměli anglicky, takže nás pán naváděl na benzínku, při čemž pantomimicky kreslil cestu svou holí na asfalt. Protože ceny na benzínkách jsou vysoké a na benzínce v Německu, bychom si nekoupili asi ani rohlík, vydali jsme se pro kebab.
Objednali jsme si dva kebaby za šest euro každý a dvě pivka po dvou eurech. Snažili jsme se komunikovat anglicky, ale prodavač uměl jen polsky a německy. Jediné co nám řekl česky bylo "bylinky" a "česnek". Ve chvíli kdy nám pán servíroval naši večeři do alobalu nám došlo, že jsme se nezeptali, zda jde platit kartou. "Card? Karta?" Ptali jsme se. Prodavač jen zakroutil hlavou. "ATM? Cash machine?" Ptali jsme se znovu. Prodavač zvedl prst ať počkáme a došel do kumbálu a vzal si klíče. Tak zamkne krám, aby mu sem nikdo nelezl a dovede nás do vedlejší ulice k bankomatu, říkali jsme si. Jenže ve vedlejší ulici bylo jen auto, které odemkl a ukázal nám ať nastoupíme. Začali jsme se jen smát. Nastoupil jsem na místo spolujezdce do nové Audi s koženými sedačkami s rozdělaným pivem ve vnitřní kapse mé bundy. Modlil jsem se, ať mu to tam nepoleju. Dovezl nás k bance a já si šel vybrat. Matějovi zatím nabídl cigaretu a řekl mu, že je původem z Francie. Mě zatím bankomat nechtěl vzít kartu. Prodavač za mnou přišel do prostor banky a ukázal mi na druhou stranu místnosti, kde stály o něco větší bankomaty. Ty už byly pro mezinárodní výběry a vybral jsem dvacet euro. Pán nás dovezl zpět do obchodu a při placení se nám ještě snažil vrátit dvě eura zpět. Ty jsme mu nechali i tak jako velmi slabé dýško.
Kebaby jsme si snědli na lavičce, při čemž se z ničeho nic rozezněly sirény. Asi po třiceti vteřinách zase utichly a my už jsme nechápali, co se vlastně děje. Odešli jsme se vyspat do auta, ráno nakoupili polské pivo Biedronce a vyrazili domů.

Je to přesně tři týdny, co jsme se s nejlepším kamarádem Matějem vsadili, že nebudeme měsíc pít. Suchý únor jsme propásli, už jen proto, že mám narozeniny, ale po propitém létě nám to nyní přišlo vhod. V tento den jsem Matějovi dělal společnost, zatím co on brigádně točil v hospodě pivo. Kde taky jinde mohl zrovna pracovat, že? Nicméně mi po těch třech týdnech už ani nevadilo dát si u výčepu jen Birel. V deset hodin jsme zavřeli a odjeli k němu. Už jsme se zouvali u jeho vchodových dveří, když v tom jsme potkali našeho kamaráda Honzu. Honza šel domů z jedné další hospody v okolí. Rozhodli jsme se ho tedy doprovodit domů. S pomotávajícím se Janem jsme se tedy rozloučili u jeho bydla a vydali se zpět a přemýšleli jsme, co si pustíme za film. No jenže za první zatáčkou naší cesty jsme zpozorovali dva lidi. Mladšího cápka v obleku řidiče formule a slečnu s blikajícími čertovskými rohy. To nebylo tak divné, přece jen byl čas Halloweenu. Ti se na nás otočili a optali se: "Zdar borci, vy jste odtud?". A potom co jsme přikývli se optali, jestli k nim nechceme na párty, že si pronajali místní kulturák. Jasně, že když tři týdny nepiješ a chceš to dorovnat na měsíc tě někdo pozve na párty ve vesnici, kde se nikdy nic neděje. Přikývnuli jsme, že se tam tedy přijdeme podívat, ale oznámili jsme jim, že nebude pít. S podivem nás dovedli na jejich akcičku, kde bylo dalších asi dvacet lidí v různorodých maskách. S Matějem jsme se na sebe podívali a já navrhl: „No, když se oba napijeme najednou, tak ani jeden z nás sázku neprohrál, no ne?". A tak se stalo. O hodinu později jsme volali Honzovi, ať za námi dojde. A tak se stalo. Matěj hodil očkem po slečně v kostýmu Fredyho Kruegera s myšlenkou, že ji sbalí. A tak se stalo. V pět ráno jsem spícímu Matějovi venku na lavičce nabídl, že ho dotáhnu domů. A tak se stalo.